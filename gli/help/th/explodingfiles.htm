<html>
<head>
<META http-equiv="Content-Type" content="text/html; charset=UTF-8">
<title>The Greenstone Librarian Interface - Help Pages</title>
</head>
<body bgcolor="#E0F0E0">
<table width="100%" cellspacing="0" cellpadding="5" bgcolor="#B0D0B0" border="2">
<tr>
<td width="15%" align="center"><img width="45" src="../gatherer_medium.gif" height="45"></td><td width="*" align="center"><a name="explodingfiles"><font size="5" face="Verdana"><strong>4.7: "การกระจาย" แฟ้มเมทาดาทา</strong></font></a></td><td width="15%" align="center"><img width="45" src="../gatherer_medium.gif" height="45"></td>
</tr>
</table>


<p>คุณสามารถนำเข้าชนิดของแฟ้มฐานข้อมูลเมทาดาทา เช่น MARC, CDS/ISIS, BibTex, Refer และ Procite มายังโปรแกรมกรีนสโตนได้ แต่ไม่สามารถดูหรือแก้ไขเมทาดาทาเหล่านั้นในส่วนติดต่อผู้ใช้สำหรับบรรณารักษ์ได้ในทันที เมื่อต้องการดูหรือแก้ไขเมทาดาทาใดๆ คุณสามารถ "กระจาย" แฟ้มลงในส่วนติดต่อผู้ใช้สำหรับบรรณารักษ์ และสามารถดูหรือแก้ไขแฟ้มได้ในภายหลัง อีกทางเลือกหนึ่งคือ หากคุณยังคงใช้งานโปรแกรมประยุกต์ภายนอกหลักอยู่ คุณสามารถกลับไปยังโปรแกรมที่สร้างแฟ้มข้อมูลเพื่อแก้ไขข้อผิดพลาดแล้วดำเนินการนำเข้าข้อมูลใหม่ได้</p>

<p>"การกระจาย" แฟ้มฐานข้อมูลเมทาดาทาจะเป็นการแยกแฟ้มออกเป็นแต่ละระเบียนที่มีเมทาดาทาที่สามารถดูและแก้ไขได้ กระบวนการนี้ไม่สามารถย้อนกลับได้ โดยแฟ้มเมทาดาทาดั้งเดิมจะถูกลบออกไป</p>

<p>แฟ้มที่สามารถกระจายออกได้จะมีไอคอนสีเขียวปรากฎอยู่ในแผนผังรูปต้นไม้ของคอลเลกชัน เมื่อต้องการกระจายแฟ้ม ให้คลิกขวาที่แฟ้มและเลือก "กระจายฐานข้อมูลเมทาดาทา" หน้าต่างป๊อปอัพจะแสดงตัวเลือกสำหรับกระบวนการกระจายขึ้นมาบนหน้าจอ ตัวเลือกตัวแรก ("ปลั๊กอิน") จะระบุปลั๊กอินที่จะใช้ในการกระจายแฟ้ม ในเกือบทุกกรณี ปลั๊กอินหนึ่งตัวเท่านั้นที่จะทำหน้าที่ประมวลผลแฟ้มชนิดใดชนิดหนึ่ง แต่ในบางกรณี ที่ชนิดของแฟ้มที่ต่างกันใช้นามสกุลแฟ้มร่วมกัน อาจต้องมีปลั๊กอินสองตัวที่ร่วมกันประมวลผลแฟ้มที่มีนามสกุลนั้น คุณสามารถใช้ตัวเลือก "input_encoding" เพื่อระบุการเข้ารหัสของฐานข้อมูลได้ ตัวเลือก "metadata_set" จะระบุว่าเขตข้อมูลใหม่ที่สร้างขึ้นด้วยการกระจายแฟ้มควรจะถูกเพิ่มเข้าไปยังชุดเมทาดาทาใด หากไม่มีการระบุไว้ ระบบจะถามว่า คุณจะทำอย่างไรกับแต่ละเขตข้อมูลใหม่ในฐานข้อมูล โดยให้เลือกระหว่าง เพิ่มเขตข้อมูลเป็นหน่วยข้อมูลย่อยใหม่ลงในชุดเมทาดาทาที่มีอยู่ ผนวกรวมเข้ากับหน่วยข้อมูลย่อยอื่น หรือละเว้นเขตข้อมูลนั้น</p>

<p>เมื่อแฟ้มถูกกระจายออก เอกสารว่างใหม่จะถูกสร้างขึ้นสำหรับแต่ละระเบียน และเมทาดาทาจากระเบียนจะถูกกำหนดให้กับเอกสาร เอกสารเหล่านี้จะถูกตั้งชื่อโดยใช้ตัวเลข เช่น 000001.nul, 000002.nul เป็นต้น  ถ้ามีการตั้งค่าตัวเลือก "document_field" (ให้เป็นชื่อเขตข้อมูลของฐานข้อมูล) ค่าของเขตข้อมูลนี้ (ถ้ามี) จะถูกใช้เป็นชื่อแฟ้ม  นอกจากนี้ กระบวนการกระจายจะพยายามดาวน์โหลดแฟ้มและใช้แฟ้มนั้นแทนแฟ้มว่าง คุณสามารถใช้ตัวเลือก "document_prefix" และ "document_suffix" เพื่อสร้าง URL หรือเส้นทางแฟ้มที่ถูกต้องจากค่า document_field ได้ คุณยังสามารถใช้ตัวเลือก "records_per_folder" เพื่อจัดกลุ่มระเบียนที่กระจายลงในโฟลเดอร์ย่อยได้ด้วย ถ้าฐานข้อมูลมีขนาดใหญ่มาก การใช้ตัวเลือกนี้จะช่วยให้คุณสามารถแก้ไขเมทาดาทาต่อมาได้เร็วขึ้น</p>

<p>ระบบจะตัดสินความสามารถในการกระจายจากนามสกุลของแฟ้ม ในบางกรณี แฟ้มอาจถูกกำหนดสถานะอย่างไม่ถูกต้องว่าเป็นแฟ้มที่สามารถกระจายออกได้ถ้าแฟ้มเหล่านั้นมีนามสกุลเหมือนกับแฟ้มที่สามารถกระจายได้ ตัวอย่างเช่น ปลั๊กอิน ProCite จะประมวลผลแฟ้มที่มีนามสกุล .txt แต่แฟ้ม .txt เกือบทั้งหมดจะเป็นแฟ้มแบบข้อความล้วน ซึ่งไม่ใช่แฟ้ม ProCite</p>

</body>
</html>
